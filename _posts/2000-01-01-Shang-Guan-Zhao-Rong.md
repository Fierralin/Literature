---
layout: spotpost
title: "大唐故婕妤上官氏墓誌銘并序"
date: 2017-03-18 07:10:00 +0800
tags: Literature
description: 
---

大唐故婕妤上官氏墓誌銘并序

夫道之妙者，乾坤得之而爲形質；氣之精者，造化取之而爲識用。挻埴陶鑄，合散消息，不可備之於人，備之於人矣，則光前絶後，千載其一。

婕妤姓上官，隴西上邽人也。其先高陽氏之後。子爲楚上官大夫，因生得姓之相繼；女爲漢昭帝皇后，富貴勳庸之不絶。曾祖弘，隨藤王府記室參軍、襄州總管府屬、華州長史、會稽郡贊持、尚書比部郎中，與穀城公吐萬緒平江南，授通議大夫。學備五車，文窮三變。曳裾入侍，載清長坂之衣冠；扙劍出征，一掃平江之氛祲。祖儀，皇朝晉府參軍、東閣祭酒、弘文館學士、給事中、太子洗馬、中書舍人、秘書少監、銀青光禄大夫、行中書侍郎、同中書門下三品，贈中書令、秦州都督、上柱國、楚國公，食邑三千户，波濤海運，崖岸山高，爲木則揉作良弓，爲鐡則礪成利劍。

採摭殫於糟粕，一令典籍困窮；錯綜極於煙霞，載使文章全盛。至於跨躡簪笏，謀猷廟堂，以石投水而高視，以梅和羹而獨步，官寮府佐，問望相趨，麟閣龍樓，煇光遞襲，富不期侈，貴不易交。生有令名，天書滿於華屋；沒有遺愛，璽誥及於窮泉。父庭芝，左千牛、周王府屬，人物本源，士流冠冕。宸極以侍奉爲重，道在腹心；王庭以吐納爲先，事資喉舌。落落萬尋之樹，方振國風；昂昂千里之駒，始光人望。屬楚國公數奇運否，解印褰裳，近辤金闕之前，遠竄石門之外，並從流迸，同以憂卒。贈黃門侍郎、天水郡開國公，食邑三千户。訪以荒陬，無復藤城之櫬；藏之祕府，空餘竹簡之書。

婕妤懿淑天資，賢明神助。詩書爲苑囿，捃拾得其菁華；翰墨爲機杼，組織成其錦繡。秊十三爲才人，該通備於龍蛇，應卒逾於星火。先皇撥亂反正，除舊布新，救人疾苦，紹天明命。神龍元年，冊爲昭容。以韋氏侮弄國權，搖動皇極。賊臣遞構，欲立愛女爲儲，愛女潛謀，欲以賊臣爲黨。昭容泣血極諫，扣心竭誠，乞降綸言，將除蔓草。先帝自存寬厚，爲掩瑕疵，昭容覺事不行，計無所出。上之，請擿伏而理言，言且莫從；中之，請辤位而退，制未之許；次之，請落髮而出，卒爲挫衂；下之，請飲鴆而死，幾至顛墜。

先帝惜其才用，慜以堅貞，廣求入腠之醫，纔救懸絲之命，屢移朏魄，始就痊平。表請退爲婕妤，再三方許。暨宮車晏駕，土宇銜哀。政出後宮，思屠害黎庶；事連外戚，欲傾覆宗社。皇太子沖規參聖，上智伐謀，旣先天不違，亦後天斯應，拯皇基於傾覆，安帝道於艱虞。昭容居危以安，處險而泰。且陪清禁，委運於乾坤之閒；遽冒銛鋒，亡身於倉促之際。時春秋四十七。皇鑒昭臨，聖慈軫悼，爰适制命，禮葬贈官。太平公主哀傷，賻贈絹五百匹，遣使吊祭，詞旨綢繆。以大唐景雲元秊八月二十四日，窆於雍州咸陽縣茂道鄉瀆原，禮也。龜龍八卦，與紅顔而並銷；金石五聲，隨白骨而俱葬。

其詞曰：

巨閥鴻勳，長源遠系，冠冕交襲，公侯相繼。爰誕賢明，是光鋒銳，宮闈以得，若合符契。其一。

瀟湘水斷，宛委山傾，珠沉圓折，玉碎連城。甫瞻松檟，靜聽墳塋，千年萬歲，椒花頌聲。其二。
