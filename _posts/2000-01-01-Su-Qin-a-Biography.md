---
layout: spotpost
title: "蘇秦列傳 太史公書"
date: 2017-04-30 21:20:28 +0800
description: 取自《史記·蘇秦列傳》
---

於是六國從合而幷力焉。蘇秦爲從約長，幷相六國。

北報趙王，乃行過雒陽，車騎輜重，諸侯發使送之甚衆，疑於王者。周顯王聞之恐懼，除道，使人郊勞。蘇秦之昆弟妻嫂側目不敢仰視，俯伏侍取食。蘇秦笑謂其嫂曰：“何前倨而後恭也？”嫂委虵蒲服，以面掩地而謝曰：“見季子位高金多也。”蘇秦喟然歎曰：“此一人之身，富貴則親戚畏懼之，貧賤則輕易之，況衆人乎！且使我有雒陽負郭田二頃，吾豈能佩六國相印乎！”於是散千金以賜宗族朋友。初，蘇秦之燕，貸人百錢爲資，及得富貴，以百金償之。徧報諸所嘗見德者。其從者有一人獨未得報，乃前自言。蘇秦曰：“我非忘子。子之與我至燕，再三欲去我易水之上，方是时，我困，故望子深，是以後子。子今亦得矣。”

蘇秦旣約六國從親，歸趙，趙肅侯封爲武安君，乃投從約書於秦。秦兵不敢闚函谷關十五年。

其後秦使犀首欺齊、魏，與共伐趙，欲敗從約。齊、魏伐趙，趙王讓蘇秦。蘇秦恐，請使燕，必報齊。蘇秦去趙而從約皆解。

秦惠王以其女爲燕太子婦。是歲，文侯卒，太子立，是爲燕易王。易王初立，齊宣王因燕喪伐燕，取十城。易王謂蘇秦曰：“往日先生至燕，而先王資先生見趙，遂約六國從。今齊先伐趙，次至燕，以先生之故爲天下笑，先生能爲燕得侵地乎？”蘇秦大慙，曰：“請爲王取之。”

蘇秦見齊王，再拜，俯而慶，仰而弔。齊王曰：“是何慶弔相隨之速也？”蘇秦曰：“臣聞飢人所以飢而不食烏喙者，爲其愈充腹而與餓死同患也。今燕雖弱小，卽秦王之少壻也。大王利其十城而長與彊秦爲仇。今使弱燕爲鴈行而彊秦敝其後，以招天下之精兵，是食烏喙之類也。”齊王愀然變色曰：“然則柰何？”蘇秦曰：“臣聞古之善制事者，轉禍爲福，因敗爲功。大王誠能聽臣計，卽歸燕之十城。燕無故而得十城，必喜；秦王知以己之故而歸燕之十城，亦必喜。此所謂弃仇讎而得石交者也。夫燕、秦俱事齊，則大王號令天下，莫敢不聽。是王以虛辭附秦，以十城取天下。此霸王之業也。”王曰：“善。”於是乃歸燕之十城。

人有毁蘇秦者曰：“左右賣國反覆之臣也，將作亂。”蘇秦恐得罪歸，而燕王不復官也。蘇秦見燕王曰：“臣，東周之鄙人也，無有分寸之功，而王親拜之於廟而禮之於廷。今臣爲王卻齊之兵而（攻）得十城，宜以益親。今來而王不官臣者，人必有以不信傷臣於王者。臣之不信，王之福也。臣聞忠信者，所以自爲也；進取者，所以爲人也。且臣之説齊王，曾非欺之也。臣弃老母於東周，固去自爲而行進取也。今有孝如曾參，廉如伯夷，信如尾生。得此三人者以事大王，何若？”王曰：“足矣。”蘇秦曰：“孝如曾參，義不離其親一宿於外，王又安能使之步行千里而事弱燕之危王哉？廉如伯夷，義不爲孤竹君之嗣，不肯爲武王臣，不受封侯而餓死首陽山下。有廉如此，王又安能使之步行千里而行進取於齊哉？信如尾生，與女子期於梁下，女子不來，水至不去，抱柱而死。有信如此，王又安能使之步行千里卻齊之彊兵哉？臣所謂以忠信得罪於上者也。”燕王曰：“若不忠信耳，豈有以忠信而得罪者乎？”蘇秦曰：“不然。臣聞客有遠爲吏而其妻私於人者，其夫將來，其私者憂之，妻曰‘勿憂，吾已作藥酒待之矣’。居三日，其夫果至，妻使妾舉藥酒進之。妾欲言酒之有藥，則恐其逐主母也；欲勿言乎，則恐其殺主父也。於是乎詳僵而弃酒。主父大怒，笞之五十。故妾一僵而覆酒，上存主父，下存主母，然而不免於笞，惡在乎忠信之無罪也？夫臣之過，不幸而類是乎！”燕王曰：“先生復就故官。”益厚遇之。

易王母，文侯夫人也，與蘇秦私通。燕王知之，而事之加厚。蘇秦恐誅，乃説燕王曰：“臣居燕不能使燕重，而在齊則燕必重。”燕王曰：“唯先生之所爲。”於是蘇秦詳爲得罪於燕而亡走齊，齊宣王以爲客卿。

齊宣王卒，湣王卽位，説湣王厚葬以明孝，高宫室大苑囿以明得意，欲破敝齊而爲燕。燕易王卒，燕噲立爲王。其後齊大夫多與蘇秦爭寵者，而使人刺蘇秦，不死，殊而走。齊王使人求賊，不得。蘇秦且死，乃謂齊王曰：“臣卽死，車裂臣以徇於市，曰‘蘇秦爲燕作亂於齊’，如此則臣之賊必得矣。”於是如其言，而殺蘇秦者果自出，齊王因而誅之。燕聞之曰：“甚矣，齊之爲蘇生報仇也！”

蘇秦旣死，其事大泄。齊後聞之，乃恨怒燕。

