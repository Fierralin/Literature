---
layout: spotpoem
title: "詠荊軻 陶淵明"
date: 2017-05-01 14:21:32 +0800
tags: Literature Poetry
---

<span style="font-family:Fangsong">
燕丹善養士，志在報強嬴。<br>
招集百夫良，歲暮得荊卿。<br>
君子死知己，提劍出燕京。<br>
素驥鳴廣陌，慷慨送我行。<br>
雄髮指危冠，猛氣衝長纓。<br>
飲餞易水上，四座列群英。<br>
漸離擊悲筑，宋意唱高聲。<br>
蕭蕭哀風逝，淡淡寒波生。<br>
商音更流涕，羽奏壯士驚。<br>
心知去不歸，且有後世名。<br>
登車何時顧，飛蓋入秦庭。<br>
凌厲越萬里，逶迤過千城。<br>
圖窮事自至，豪主正怔營。<br>
惜哉劍術疏，奇功遂不成。<br>
其人雖已沒，千載有餘情。<br>
</span>
